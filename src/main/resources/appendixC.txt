Folkrättsjurist: Frigivning måste prövas individuellt 

Att bara hänvisa till principen om frigivning efter två tredjedelar av 
tiden räcker inte när det rör sig om så allvarliga brott som dem Biljana 
Plavsic dömts för. Det säger folkrättsjuristen Mark Klamberg. Regeringen 
beslutade på torsdagen att den före detta bosnienserbiska ledaren 
Biljana Plavsic, som suttit av sitt straff i Sverige, ska friges. 
Beslutet motiveras med att hon inte misskött sig i fängelset och då är 
det brukligt att fången släpps efter två tredjedelar av strafftiden. 

- Man måste göra en individuell bedömning, inte bara mekaniskt frige 
efter två tredjedelar eftersom de brott hon blivit dömd för är så 
allvarliga, säger Mark Klamberg, doktorand och lärare i folkrätt vid 
Stockholms universitet. 

Med förbehållet att regeringen kan ha information som inte är känd, 
säger Klamberg: 

- För mig verkar det som att man gjort en ganska mekanisk bedömning. 

En mer individuell prövning kan exempelvis handla om fångens hälsa. 

- Jag kan ju förstå att om hon är väldigt sjuk så kanske det inte finns 
något större värde i att hon ska sitta hela tiden ut i fängelse. Men 
närmare information om hennes hälsa är sekretessbelagd, säger Klamberg. 

En annan sak som ska vägas in är den dömdas samarbetsvilja under 
utredningen. Plavsic samarbetade med tribunalen i Haag, vilket talar för 
att en frigivning är rimlig, enligt Klamberg. 

Plavsic var ursprungliggen åtalad för folkmord men den åtalspunkten 
avskrevs sedan hon medverkat till att man fick fram bevisning mot andra 
förbrytare, berättar Mark Klamberg. Istället dömdes hon för brott mot 
mänskligheten, vilket hon också erkände. I Plavsic fall handlade det om 
förföljelse på politisk och religiös grund. 

Bosnier som drabbats av förföljelserna protesterar nu mot frigivningen. 
Men juridiken förhåller sig sval till sådana uppfattningar. 

- Vid en eventuell frigivning beaktar man allvaret i brottet, inte 
brottsoffrens vilja, säger Mark Klamberg. 

Inte heller fäster folkrätten och juristerna något avseende vid de 
politiska konsekvenserna. 

- Inte i det konkreta fallet. Syftet med att sätta upp domstolar som den 
i Haag är ju att åstadkomma försoning. Men när man sitter konkret med 
Biljana Plavsic, då ser man bara på de direkta omständigheterna i 
fallet, säger Mark Klamberg.


