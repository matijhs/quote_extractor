Összetörték a makói főrabbi emléktábláját 

Ismeretlenek tönkretették Kecskeméti Ármin XX. századi hitközségi vezető 
emléktábláját, a tetteseket keresi a rendőrség. 

Leverték és összetörték Makó egykori főrabbijának, Kecskeméti Árminnak 
az emléktábláját ismeretlenek az éjszaka, közölte Szenti Szabolcs, a 
Csongrád Megyei Rendőr-főkapitányság szóvivője. 

Reggel érkezett a bejelentés a rendőrségre, hogy Makón a főrabbiról 
elnevezett utcában az emléktáblát leverték a lakóház faláról, 
összetörték, helyére pedig festékszóróval gyalázkodó feliratot fújtak. A 
Független Hírügynökség információi szerint a "Milyen hatmillió? Hazug 
disznók" feliratot festették a falra, amivel nyilvánvalóan a holokauszt 
áldozatainak számát kérdőjelezték meg. 

A rendőrség rongálás miatt indított eljárást ismeretlen tettes ellen. Az 
összetört táblát a helyszíntől néhány száz méterre találták meg a 
rendorök, és már át is adták az önkormányzatnak. 

Baron Zsuzsanna, a helyi zsidó hitközség képviseletében elmondta: 
megrázónak és félelmet keltonek tartja a történteket. A hősi halált halt 
rabbi - aki Ferge Zsuzsa szociológus nagyapja - emlékét tisztelet övezi 
a Maros-parti városban. 

Kecskeméti Ármin 1874-ben született Kecskeméten. A budapesti egyetemen 
tanult, ahol 1896-ban bölcsészeti doktorátust szerzett, 
irodalomtörténész, történész lett. 1898-tól lett makói főrabbi, és több 
mint negyven évig látta el a neológ hitközségi feladatokat, miközben 
1929-tol a szegedi egyetem magántanára is lett. Deportálását követoen 
1944-ben Strasshofban vesztette életét.

